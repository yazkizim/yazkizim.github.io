---
title: 2024 Yılı Uzlaştırmacı Ücret Tarifesi
author: gokhantasci
date: 2023-12-31 00:20:00 +0300
categories: [Tarifeler, Uzlaştırmacı Ücret Tarifesi]
tags: [Adalet Bakanlığı, uzlaştırmacı, adliyeci]
keywords: uzlaştırmacı, uzlastirmaci, uzlaştırmacı ücret, ücret tarifesi
render_with_liquid: false
pin: true
comments: false
image:
  path: /posts/bilirkisi.jpg
  alt: 2024 Yılı Uzlaştırmacı Ücret Tarifesi
---

2024 Yılı Uzlaştırmacı asgari ücret tarifesi 31/12/2023 tarih ve 32416 sayılı Resmi Gazetede yayınlanmıştır.
<br>Buna göre;


2024 YILI UZLAŞTIRMACI ASGARİ ÜCRET TARİFESİ

**Amaç**
**MADDE 1-** (1) Bu Tarifenin amacı,  4/12/2004  tarihli ve 5271 sayılı Ceza Muhakemesi Kanunu gereğince soruşturma ve kovuşturma makamlarının talebi üzerine görevlendirilen uzlaştırmacılara ödenecek meblağ ile ödenmesine ilişkin usul ve esasları belirlemektir.

**Kapsam**
**MADDE 2-** (1) Bu Tarife Ceza Muhakemesi Kanunu hükümleri uyarınca uzlaştırmacılara ödenecek meblağı kapsar.

**Dayanak**
**MADDE 3-** (1) Bu Tarife,  4/12/2004  tarihli ve 5271 sayılı Ceza Muhakemesi Kanununun 253 üncü maddesi ile 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 41 inci maddesi hükümlerine dayanılarak hazırlanmıştır.

**Uzlaştırma ücretinin sınırları**
**MADDE 4-** (1) Uzlaştırma ücreti, uzlaştırmacının şüpheli veya sanık ile mağdur veya suçtan zarar görenin yaşı, eğitimi, sosyal ve ekonomik durumu gibi belirgin farklılıklarını değerlendirmede ve tarafları uzlaştırmadaki becerisi, süreçte gösterdiği gayret, taraf sayısı, uyuşmazlığın kapsam ve niteliği dikkate alınarak bu Tarifede gösterilen alt ve üst sınırlar arasında belirlenir.
<br>(2) Birden fazla uzlaştırmacının görevlendirildiği hâllerde uzlaştırma ücreti bu kişilere ayrı  ayrı  ve eşit olarak ödenir.

**Uzlaştırma ücretinin ödenmesi**
**MADDE 5-** (1) Görevlendirilen uzlaştırmacı için belirlenen ücret, uzlaşmanın teklif aşamasında olumsuz sonuçlanması hâlinde teklif formu ve eklerinin tesliminden, teklifin kabulü hâlinde ise uzlaştırma süreci sonunda düzenlenecek raporun ibrazından sonra  makûl  süre içinde uzlaştırmadan sorumlu Cumhuriyet savcısı tarafından sarf kararı ile ödenir.

**Uzlaştırmacı giderleri**
**MADDE 6-** (1)  10/2/1954  tarihli ve 6245 sayılı Harcırah Kanunu hükümleri uyarınca mutat olan taşıta göre yapılan zorunlu yol giderleri dâhil olmak üzere masraflar, 8 inci maddenin birinci fıkrasının (b) bendinin (1) numaralı alt bendinde belirlenen miktarın alt sınırını geçmeyecek şekilde uzlaştırmacıya ayrıca ödenir.

**Uygulanacak tarife**
**MADDE 7-** (1) Uzlaştırma ücretinin takdirinde uzlaştırma raporunun tamamlandığı tarihte yürürlükte olan Tarife esas alınır.

**Tarife**
**MADDE 8-** (1) Bu Tarifeye göre verilecek uzlaştırmacı ücretleri aşağıda gösterilmiştir:
<br>a) Uzlaştırma sürecinin teklif aşamasında olumsuz sonuçlanması hâlinde; 590-885 TL,
<br>b) Uzlaştırma sürecinin olumlu sonuçlanması halinde;
<br>1) 2-3 kişinin uzlaştırılması durumunda 1.775-2.375 TL,
<br>2) 4-6 kişinin uzlaştırılması durumunda 2.375-2.965 TL,
<br>3) 7-9 kişinin uzlaştırılması durumunda 2.965-3.560 TL,
<br>4) 10 ve daha fazla kişinin uzlaştırılması durumunda 3.560-4.155 TL,
<br>c) Uzlaştırma sürecinin olumsuz sonuçlanması hâlinde;
<br>1) 2-3 kişinin taraf olması durumunda 885-1.180 TL,
<br>2) 4-6 kişinin taraf olması durumunda 1.180-1.480 TL,
<br>3) 7-9 kişinin taraf olması durumunda 1.480-1.775 TL,
<br>4) 10 ve daha fazla kişinin taraf olması durumunda 1.775-2.070 TL,
<br>arasında ücret ödenir.

**Yürürlük**
**MADDE 9-** (1) Bu Tarife yayımı tarihinde yürürlüğe girer.

[**Resmi Gazete için tıklayınız**](https://www.resmigazete.gov.tr/eskiler/2023/12/20231231-3.htm)
<br>[**Uzlaştırmacı Asgari Ücret Tarifesi için tıklayınız**](https://adliyeci.com.tr/uzlastirmaciucret/)