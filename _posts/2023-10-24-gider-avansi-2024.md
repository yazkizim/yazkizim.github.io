---
title: Hukuk Muhakemeleri Kanunu Gider Avansı Tarifesi
author: gokhantasci
date: 2023-10-24 08:15:00 +0300
categories: [Tarifeler, Gider Avansı Tarifesi]
tags: [adliyeci, Anayasa Mahkemesi, gider avansı]
keywords: Adalet Bakanlığı, adliye, adliyeci, hmk, gider avansı
render_with_liquid: false
pin: false
comments: true
image:
  path: /posts/resmigazete.png
  alt: Resmi Gazetede
---

24 Ekim 2023 tarihli Resmi Gazete'de yayınlanan Hukuk Muhakemeleri Kanunu Gider Avansı Tarifesi yürürlüğe girmiştir.


Adalet Bakanlığından:

**HUKUK MUHAKEMELERİ KANUNU
GİDER AVANSI TARİFESİ**

**Amaç ve kapsam**

**MADDE 1-** (1) Bu Tarifenin amacı,  12/1/2011  tarihli ve 6100 sayılı Hukuk Muhakemeleri Kanunu gereğince dava açılırken mahkeme veznesine yatırılacak olan gider avansının miktarı ile avansın ödenmesine ilişkin usul ve esasları belirlemektir.

**Dayanak**

**MADDE 2-** (1) Bu Tarife, Hukuk Muhakemeleri Kanununun 120  nci  maddesinin birinci fıkrasına dayanılarak hazırlanmıştır.

**Gider avansı**

**MADDE 3-** (1) Davacı, bu Tarifede gösterilen gider avansını dava açarken mahkeme veznesine yatırmak zorundadır. Gider avansı her türlü tebligat ücreti ile posta ücretleri gibi giderleri kapsar.

**Gider avansı miktarı**

**MADDE 4-** (1) Davacı, taraf sayısının **beş katı** tutarında tebligat ücreti ile diğer iş ve işlemler için **250 TL** toplamını avans olarak öder.

**Gider avansının iadesi**

**MADDE 5-** (1) Gider avansının kullanılmayan kısmı hükmün kesinleşmesinden sonra davacıya iade edilir. Davacı tarafından hesap numarası bildirilmiş ise iade elektronik ortamda hesaba aktarmak suretiyle yapılır. Hesap numarası bildirilmemiş ise masrafı avanstan karşılanmak suretiyle PTT merkez ve işyerleri vasıtasıyla adreste ödemeli olarak gönderilir.

(2) Geçici hukuki koruma talebi için alınan gider avansının kullanılmayan kısmı verilen karardan sonra talep üzerine iade edilir.

**Zaman bakımından uygulama**

**MADDE 6-** (1)  1/10/2011  tarihinden önce açılmış olan davalarda, tamamlanmış işlemleri etkilememek kaydıyla, Hukuk Muhakemeleri Kanununun 120  nci  maddesinin ikinci fıkrasına göre gider avansı ikmal ettirilir.

**Yürürlükten kaldırılan tarife**

**MADDE 7-** (1)  30/9/2022  tarihli ve 31969 sayılı Resmî Gazete'de yayımlanan Hukuk Muhakemeleri Kanunu Gider Avansı Tarifesi yürürlükten kaldırılmıştır.

**Yürürlük**

**MADDE 8-** (1) Bu Tarife yayımı tarihinde yürürlüğe girer.


<br>Hukuk Muhakemeleri Kanunu Gider Avansı Tarifesi için [**tıklayınız**](https://www.resmigazete.gov.tr/eskiler/2023/10/20231024-3.htm)


